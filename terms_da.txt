I Bike CPH brugerbetingelser

Om brugerbetingelserne
Den danske udgave af brugerbetingelserne er den jurisk bindende. Den engelske version er kun gjort tilgængelig som en service.

I Bike CPH appen, Cykelplanen appen og www.ibikecph.dk sitet er for dig, der cykler i København eller i Region Hovedstaden. Appene og sitet bliver stillet gratis til rådighed af Københavns Kommune og Region Hovedstaden.

Når du benytter appene eller sitet accepterer og forpligter du dig til at følge og overholde de gældende brugerbetingelser. Brugerbetingelserne kan ændres uden varsel, og det er alene dit ansvar, at du holder dig orienteret om de gældende brugerbetingelser. Københavns Kommune og Region Hovedstaden vil dog i videst muligt omfang bestræbe sig på at gøre opmærksom på ændringer i brugerbetingelserne sitets og direkte i appene.

Brugerbetingelserne administreres af Københavns Kommune.

Nedenfor kan du læse mere detaljeret om brugerbetingelserne. Københavns Kommune er klar over, at formuleringerne herunder kan være kompliceret læsning. Så hvis du er i tvivl om, hvordan brugerbetingelserne skal forstås, kan du til enhver tid kontakte Københavns Kommune og få afklaring på dine spørgsmål.

Din profil
Når du opretter en profil skal du vælge et kodeord (med mindre du logger ind via Facebook). Kodeordet er personligt og sikrer dig, at kun du kan få adgang til din konto og dine data og at kun du kan offentliggøre indhold med dig som afsender. Dit kodeord opbevares kun i krypteret form af Københavns Kommune og kan ikke genskabes.

Du kan til enhver tid slette din profil. Hvis du gør det slettes alt data knyttet til din profil.

Københavns Kommune forbeholder sig retten til at spærre eller slette din profil, hvis Københavns Kommune vurderer, at anstødeligt, irrelevant eller ulovligt indhold lægges på siden med brug af din profil. I så fald vil du modtage en email fra Københavns Kommune med en begrundelse.

Indhold på sitet og i appene, og brug
Det er udelukkende dit ansvar, at det materiale du lægger ud på sitet og via appene er i overensstemmelse med gældende dansk lovgivning - herunder lovgivningen om ophavsret/patent og varemærkelovgivningen samt straffelovens regler om personkrænkelser, dokumentfalsk, injurie- og racisme, etc. Der må ikke reklameres på siden.

Det betyder at:
du skal overholde gældende lovgivning.
du skal efterleve alle ordensregler eller andre meddelelser, herunder ændringer af disse brugerbetingelser, Københavns Kommune måtte udstede.
du skal hemmeligholde din kode.
du straks skal underrette os, hvis du opdager et brud på sikkerheden af sitet alle appene.

Opdager du indhold på sitet, som du vurderer ikke er i overensstemmelse med brugerbetingelserne, vil vi sætte stor pris på, at du kontakter Københavns Kommune.

Hvis indhold på sitet fremstår anstødeligt, skadeligt eller er direkte ulovligt, vil det blive fjernet uden yderligere varsel, så snart Københavns Kommune er blevet opmærksom på det. I den forbindelse forbeholder Københavns Kommune sig også retten til uden yderligere varsel at fjerne indhold fra siden, hvis Københavns Kommune efter henvendelse fra tredjemand erfarer, at tredjemands rettigheder er krænket som følge af indhold lagt på sitet.

Registrering af personlige data
Hvis du opretter en profil, indsamler Københavns Kommune og udelukkende den nødvendige data som gør, at sitet og appene kan fungere efter intentionen om Københavns Kommune kan levere relevante services for cyklister. Københavns Kommune registrerer således dit navn og din email for at kunne forbinde dig med din profil. Såfremt du logger ind via Facebook anmoder vi kun om lov til at anvende dit navn, email og profilbillede.

Når du angiver din email, accepterer du samtidig, at Københavns Kommune har mulighed for at sende et nyhedsbrev til din email. Ønsker du ikke at modtage nyhedsbreve, kan du fravælge denne mulighed i dine profilindstillinger.

De indsamlede og registrerede oplysninger administreres efter de danske regler i ”Persondataloven”. Den fastlægger retningslinierne for, hvordan myndigheder skal behandle personoplysninger. Loven sikrer også din retsstilling på dataområdet. Det giver dig nogle rettigheder, når oplysninger om dig er registreret elektronisk.

Der må kun indhentes og benyttes relevante oplysninger og kun de personlige oplysninger, der er nødvendige for at drive og forbedre sitet og appene, ligesom vi bruger dine oplysninger til at kommunikere med dig, herunder til at fremsende nyhedsbreve, profiloplysninger, oplysning om forbedringer af sitet og appene og oplysninger om tekniske problemer.

Der sker ingen overdragelse eller videregivelse af profiloplysninger fra sitet og appene til Københavns Kommunes forvaltning. Dog anvendes cykeldata som beskrevet i afsnittet om ’Indsamling af cykeldata’ til at forbedre de trafikale cykelforhold.

Dine rettigheder er at:
du kan få at vide, hvilke oplysninger Københavns Kommune har om dig.
du kan gøre indsigelse mod Københavns Kommunes behandling af dine oplysninger.Hvis din indsigelse er berettiget, skal behandlingen ophøre.
du kan få urigtige eller vildledende oplysninger rettet eller slettet.
du kan klage over Københavns Kommunes behandling af dine personoplysninger til datatilsynet, Borgergade 28, 5. sal, 1300 København K.


Indsamling af cykeldata
Formål: Appene giver dig mulighed for at indsamle cykeldata, dvs. GPS-data om hvor du har cyklet. Formålet er at give kunne give dig motiverende statistik om dine cykelvaner, samtidig med at data kan bruges af Københavns Kommune, Region Hovedstaden og kommunerne i Region Hovedstaden at forbedre cykelforholdene, fx ved at optimere trafiksignalerne, så cyklister oplever færre stop og mindre ventetid.

Indsamling: Indsamling af cykeldata er frivillig og kan slås til eller fra hvornår det ønskes. De opsamlede cykeldata består af GPS-spor, dvs. en samling af punkter med placering og tidspunkt. Et enkelt GPS-spor svarer til en enkelt cykeltur.

Opbevaring: Når opsamling af cykeldata er slået til bliver de indsamlede cykeldata gemt lokalt på din mobiltelefon. Data bliver desuden uploadet og opbevaret anonymt på ibikecph.dk hvor de ikke kan henføres til dig uden at du oplyser dit kodeord. Data kan ikke ses eller tilgås af andre brugere. De enkelte GPS-spor opbevares separat, så det er ikke muligt at vide hvilke spor, der er indsamlet af den samme bruger.

Ejerskab og sletning: For at du beholder ejerskabet til dine data, gemmes et krypteret ID sammen med data. Det giver dig mulighed for at slette eller downloade dine data hvis du ønsker det, såfremt du angiver dit kodeord. Uden dit kodeord er det ikke muligt at knytte data til dig, eller for dig at slette data. Det betyder samtidig, at såfremt du mister dit kodeord, er det ikke muligt at genskabe dit ejerskab til data, som derefter vil forblive anonyme.

Anvendelse: Data bliver brugt til at forbedre de trafikale cykelforhold. GPS-spor giver viden om gennemsnitlige hastigheder, antal stop og rejsemønstre for cyklister, etc. Det kan bruges til fx at forbedre indstillingen af grønne bølger så færre cyklister behøver at stoppe for rødt, samt til måle på effekten af gennemførte cykelprojekter. Anvendelse til andre formål kan kun ske efter en ændring af brugerbetingelserne, hvor du samtidig har mulighed for at slette dine data.

Behandling: For at anvende data kan det være nødvendigt at anvende eksterne rådgivere, fx tekniske analyser af ventetider og hastigheder. Brug af rådgivere vil kun ske efter indgåelse af en databehandleraftale, der sikrer at data kun anvendes til det specificerede formål, samt forhindrer at data offentliggøres, sælges eller deles med tredjepart. Rådgivere  vil kun få adgang til anonyme data.

Adgang: Vi sælger aldrig data. Vi offentliggør aldrig data om enkelte cykelture. Gennemsnit om fx hastighed på de forskellige veje, gennemsnitlig ventetid i forskellige kryds og andre gennemsnitlige og aggregerede data vil blive offentliggjort som del af vores politik om at gøre relevante data tilgængelige for offentligheden, så de kan anvendes i fx nye apps eller services.


Indsigt i oplysninger
Du kan få indsigt i oplysninger om dig selv vedrørende sitet og appene. Kontakt Byens Anvendelse, Teknik- og Miljøforvaltningen, Københavns Kommune, Njalsgade 13, 2300 København S, som er dataansvarlig.

Analysedata
Sitet og appen samler data om brug og opståede fejl. Data er anonyme og anvendes til at forbedre sitet og appene.

Cookies
Sitet benytter sig af cookies for at skabe en optimal brugeroplevelse på sitet. En cookie er en lille fil, der gemmes på din computer, når du opretter en profil på sitet. Denne cookie bevirker, at siden vil kunne huske eksempelvis dit brugernavn.

Ansvar for data
Københavns Kommune er ansvarlig for de data du oplyser, når du indtaster dit navn og din emailadresse, ligesom Københavns Kommune er dataansvarlig for registreringen af din IP-adresse, samt for indsamlede cykeldata. Du er derimod alene selv ansvarlig for alle øvrige data, du måtte vælge at lægge op på sitet og appene.

Den tekniske drift af sitet og appene er foretaget af en ekstern virksomhed. Virksomheden forvalter de data som Københavns Kommune er ansvarlig for.. Når du benytter sitet eller appene accepterer du samtidig, at de data du selv er ansvarlig for ligeledes forvaltes af den eksterne virksomhed. Vær her opmærksom på, at virksomheden, der forestår den tekniske drift, udelukkende handler efter anvisning fra Københavns Kommune. Denne virksomhed har etableret sikkerhedsforanstaltninger mod, at oplysninger hændeligt eller ulovligt tilintetgøres, fortabes eller forringes samt mod, at de kommer til uvedkommendes kendskab, misbruges eller i øvrigt behandles i strid med lov om behandling af personoplysninger.

Københavns Kommune bestræber sig på at tilsikre en stabil drift, men garanterer ikke for det. Hvis du er ude for tab af data i forbindelse med driftsproblemer eller andre forhold, er Københavns Kommune ikke erstatningsansvarlig over for dig, ligesom Københavns Kommune i videst mulig udstrækning fraskriver sig ethvert ansvar overfor dig i forbindelse med din brug af sitet og appene.

Rettigheder
Københavns Kommune har alle rettigheder til sitet og appene. Når du benytter disse, opnår du som bruger udelukkende en non-eksklusiv brugsret til Københavns Kommune tekniske platform. Omvendt giver du udelukkende Københavns Kommune en non-eksklusiv brugsret til dit materiale, når du lægger indhold, oplysninger eller data på sitet eller appene. Denne brugsret giver du udelukkende Københavns Kommune med henblik på driften af sitet og appene. Således har du alle rettigheder til det materiale du lægger op på sitet og appene – med undtagelse af føromtalte brugsret. Indsamlet cykeldata kan anvendes af Københavns Kommune og Region Hovedstaden som beskrevet i afsnittet om Indsamling af cykeldata.